{"aid": "40196252", "title": "Russian GRU was behind the attack in Vrb\u011btice, NCOZ confirms", "url": "https://www.bis.cz/aktuality/za-utokem-ve-vrbeticich-byla-ruska-gru-potvrdila-ncoz-48976dbe.html", "domain": "bis.cz", "votes": 16, "user": "doener", "posted_at": "2024-04-29 09:22:57", "comments": 3, "source_title": "Za \u00fatokem ve Vrb\u011btic\u00edch byla rusk\u00e1 GRU, potvrdila NCOZ | Aktuality | BIS", "source_text": "Za \u00fatokem ve Vrb\u011btic\u00edch byla rusk\u00e1 GRU, potvrdila NCOZ | Aktuality | BIS\n\nP\u0159ej\u00edt na obsah\n\n  1. Aktuality\n  2. Za \u00fatokem ve Vrb\u011btic\u00edch byla rusk\u00e1 GRU, potvrdila NCOZ\n\n# Za \u00fatokem ve Vrb\u011btic\u00edch byla rusk\u00e1 GRU, potvrdila NCOZ\n\nPolicie \u010cesk\u00e9 republiky, N\u00e1rodn\u00ed centr\u00e1la proti organizovan\u00e9mu zlo\u010dinu\nukon\u010dila prov\u011b\u0159ov\u00e1n\u00ed v\u011bci t\u00fdkaj\u00edc\u00ed se v\u00fdbuch\u016f muni\u010dn\u00edch sklad\u016f ve Vrb\u011btic\u00edch v\nroce 2014. Ze z\u00e1v\u011br\u016f prov\u011b\u0159ov\u00e1n\u00ed vypl\u00fdv\u00e1, \u017ee NCOZ pova\u017euje za prok\u00e1zan\u00e9, \u017ee\nv\u00fdbuchy obou sklad\u016f ve Vrb\u011btic\u00edch provedli p\u0159\u00edslu\u0161n\u00edci rusk\u00e9 vojensk\u00e9\nrozv\u011bdky, Hlavn\u00ed spr\u00e1vy gener\u00e1ln\u00edho \u0161t\u00e1bu Ozbrojen\u00fdch sil Rusk\u00e9 federace,\nzn\u00e1m\u00e9 pod zkratkou GRU, jejich\u017e motivem bylo zabr\u00e1nit dod\u00e1n\u00ed zbran\u00ed a munice\ndo oblast\u00ed, kde rusk\u00e1 arm\u00e1da prov\u00e1d\u011bla sv\u00e9 operace. NCOZ tak potvrdila\ninformace d\u0159\u00edve z\u00edskan\u00e9 Bezpe\u010dnostn\u00ed informa\u010dn\u00ed slu\u017ebou.\n\n#BIS#NCOZ#GRU#Vrb\u011btice#vy\u0161et\u0159ov\u00e1n\u00ed#Koudelka\n\nPublikov\u00e1no: 29.4.2024\n\nNCOZ ve sv\u00e9 zpr\u00e1v\u011b mimo jin\u00e9 uv\u00e1d\u00ed: \u201eRusk\u00e1 vojensk\u00e1 rozv\u011bdka m\u011bla prost\u0159edky\nke zp\u016fsoben\u00ed v\u00fdbuch\u016f, v\u010detn\u011b osob, kter\u00e9 za t\u00edmto \u00fa\u010delem p\u0159icestovaly z Ruska\na ihned po t\u00e9 odcestovaly zp\u011bt, a nav\u00edc, dle zji\u0161t\u011bn\u00ed NCOZ, disponovala\ndetailn\u00edmi informacemi o uskladn\u011bn\u00e9m zbo\u017e\u00ed, jeho pohybu i jeho kone\u010dn\u00e9m\nu\u017eivateli. Pachateli byli dle zji\u0161t\u011bn\u00ed N\u00e1rodn\u00ed centr\u00e1ly proti organizovan\u00e9mu\nzlo\u010dinu p\u0159\u00edslu\u0161n\u00edci jednotky 29155 ur\u010den\u00e9 k prov\u00e1d\u011bn\u00ed diverzn\u00edch operac\u00ed v\nzahrani\u010d\u00ed spadaj\u00edc\u00ed pod 161. centrum p\u0159\u00edpravy specialist\u016f zvl\u00e1\u0161tn\u00edho ur\u010den\u00ed\nGRU.\u201c\n\nPodle \u0159editele BIS Michala Koudelky je z\u00e1sadn\u00ed, \u017ee NCOZ potvrdila informace,\nkter\u00e9 d\u0159\u00edve Slu\u017eba shrom\u00e1\u017edila: \u201eNCOZ odvedla \u0161pi\u010dkovou pr\u00e1ci na velmi\nslo\u017eit\u00e9m p\u0159\u00edpadu a prok\u00e1zala, \u017ee d\u016fstojn\u00edci rusk\u00e9 vojensk\u00e9 zpravodajsk\u00e9 slu\u017eby\nGRU provedli na na\u0161em \u00fazem\u00ed odporn\u00fd \u00fatok, kter\u00fd st\u00e1l \u017eivoty dvou nevinn\u00fdch\n\u010desk\u00fdch ob\u010dan\u016f a zp\u016fsobil miliardov\u00e9 \u0161kody na majetku.\u201c\n\nPolicie upozornila na skute\u010dnost, \u017ee podez\u0159el\u00ed se zdr\u017euj\u00ed v Rusku a org\u00e1ny\nRusk\u00e9 federace odm\u00edtly splnit po\u017eadavky vznesen\u00e9 \u010ceskou republikou cestou\nmezin\u00e1rodn\u00ed pr\u00e1vn\u00ed pomoci. NCOZ kv\u016fli tomu nem\u016f\u017ee z\u00edskat dal\u0161\u00ed informace,\nkter\u00e9 by umo\u017e\u0148ovaly zah\u00e1jen\u00ed trestn\u00edho st\u00edh\u00e1n\u00ed, a z tohoto d\u016fvodu rozhodla\npodle \u00a7 159a odst. 5 trestn\u00edho \u0159\u00e1du o odlo\u017een\u00ed v\u011bci.\n\nNCOZ ve sv\u00e9m rozhodnut\u00ed konstatovala pod\u00edl rusk\u00e9 vojensk\u00e9 rozv\u011bdky na\nzp\u016fsoben\u00ed v\u00fdbuch\u016f a smrti \u010desk\u00fdch st\u00e1tn\u00edch p\u0159\u00edslu\u0161n\u00edk\u016f, v\u010detn\u011b toho, \u017ee nejde\no ojedin\u011blou akci, ale o sou\u010d\u00e1st dlouhodob\u00e9ho diverzn\u00edho p\u016fsoben\u00ed rusk\u00e9\nvojensk\u00e9 rozv\u011bdky na \u00fazem\u00ed Evropsk\u00e9 unie a Ukrajiny.\n\nZpr\u00e1va NCOZ d\u00e1le uv\u00e1d\u00ed, \u017ee \u201epolicist\u00e9 n\u00e1rodn\u00ed centr\u00e1ly proti organizovan\u00e9mu\nzlo\u010dinu v\u011bc prov\u011b\u0159ovali v r\u00e1mci spole\u010dn\u00e9ho vy\u0161et\u0159ovac\u00edho t\u00fdmu s policisty z\nVelk\u00e9 Brit\u00e1nie a \u00fazce spolupracovali s policejn\u00edmi org\u00e1ny z Ukrajiny a USA.\nProv\u011b\u0159ov\u00e1n\u00ed d\u00e1le prob\u00edhalo i ve spolupr\u00e1ci s dal\u0161\u00edmi bezpe\u010dnostn\u00edmi slo\u017ekami\n\u010cesk\u00e9 republiky a zahrani\u010d\u00ed s t\u00edm, \u017ee dal\u0161\u00ed d\u00edl\u010d\u00ed poznatky zejm\u00e9na o pohybu a\npou\u017eit\u00e9 identit\u011b z\u00e1jmov\u00fdch osob byly vy\u017eadov\u00e1ny cestou mezin\u00e1rodn\u00ed justi\u010dn\u00ed\nspolupr\u00e1ce na Slovensku, Ma\u010farsku, Polsku, Bulharsku, Rakousku, Nizozem\u00ed a v\n\u0158ecku.\u201c\n\n\u00a9 2024 Bezpe\u010dnostn\u00ed informa\u010dn\u00ed slu\u017eba Zpravodajsk\u00e1 slu\u017eba \u010cesk\u00e9 republiky\n\nPublikov\u00e1n\u00ed nebo \u0161\u00ed\u0159en\u00ed obsahu je zak\u00e1z\u00e1no bez p\u0159edchoz\u00edho souhlasu. Tento web\nspl\u0148uje pravidla p\u0159\u00edstupnosti.\n\nLoaded in 0,341 s\n\nTento web pou\u017e\u00edv\u00e1 k poskytov\u00e1n\u00ed slu\u017eeb a anal\u00fdze n\u00e1v\u0161t\u011bvnosti soubory cookies.\nPokud budete nad\u00e1le pou\u017e\u00edvat tuto str\u00e1nku, souhlas\u00edte s pou\u017e\u00edv\u00e1n\u00edm t\u011bchto\ntechnologi\u00ed. Dal\u0161\u00ed informace\n\n", "frontpage": true}
